[Lectio1]
De libro Esther
!Esth 6:1-5
1 Noctem illam duxit rex insomnem jussitque sibi afferri historias et annales priórum témporum. Quæ cum illo præsénte legeréntur, 
2 véntum est ad illum locum, ubi scriptum erat quómodo nuntiásset Mardochæus insidias Bágathan et Thares eunuchórum regem Assuérum jugulare cupiéntium. 
3 Quod cum audísset rex, ait: Quid pro hac fide honoris ac præmii Mardochæus consecutus est? Dixérunt ei servi illíus ac minístri: Nihil omnino mercedis accépit. 
4 Statimque rex, Quis est, inquit, in átrio? Aman quippe interius atrium domus regiæ intraverat, ut suggéreret regi et jubéret Mardochæum affigi patibulo, quod ei fuerat præparátum.
5 Respondérunt púeri: Aman stat in átrio. Dixítque rex: Ingrediátur.

[Responsory1]
@Tempora/095-0:Responsory4

[Lectio2]
!Esth 6:6-9
6 Cumque esset ingréssus, ait illi: Quid debet fíeri viro, quem rex honorare desíderat? Cogitans autem in corde suo Aman et réputans quod nullum alium rex nisi se vellet honorare, 
7 respóndit: Homo quem rex honorare cupit,
8 debet indui vestibus regiis et imponi super equum qui de sella regis est, et accípere regium diadéma super caput suum,
9 et primus de regiis princípibus ac tyrannis teneat equum ejus et per platéam civitátis incédens clamet, et dicat: Sic honorábitur quemcúmque volúerit rex honorare.

[Responsory2]
@Tempora/093-0:Responsory7

[Lectio3]
!Esth 6:10-13
10 Dixítque ei rex: Festína et, sumpta stola et equo, fac, ut locútus es, Mardochæo Judæo, qui sedet ante fores palatii. Cave ne quidquam de his, quæ locútus es, prætermittas. 
11 Tulit itaque Aman stolam et equum, indutumque Mardochæum in platéa civitátis et impositum equo præcedébat atque clamábat: Hoc honóre condignus est quemcúmque rex volúerit honorare. 
12 Reversusque est Mardochæus ad januam palatii, et Aman festinávit ire in domum suam lugens et operto cápite. 
13 Narravítque Zares uxori suæ et amicis ómnia quæ evenissent sibi.

[Responsory3]
@Tempora/094-0:Responsory3
