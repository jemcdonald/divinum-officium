[Lectio1]
De libro primo Machabæórum
!1 Mac 2:1-6
1 In diébus illis surréxit Mathathías fílius Joánnis, fílii Simeónis, sacérdos ex fíliis Jóarib, ab Jerúsalem, et consedit in monte Modin.
2 Et habebat fílios quinque, Joánnem, qui cognominabátur Gaddis,
3 et Simónem, qui cognominabátur Thasi,
4 et Judam, qui vocabátur Machabæus,
5 et Eleázarum, qui cognominabátur Abaron, et Jónathan, qui cognominabátur Apphus.
6 Hi vidérunt mala quæ fiébant in pópulo Juda, et in Jerúsalem.

[Responsory1]
R. Hic est fratrum amator et pópuli Israël:
* Hic est, qui multum orat pro pópulo et univérsa sancta civitáte Jerúsalem.
V. Vir iste in pópulo suo mitíssimus appáruit.
R. Hic est, qui multum orat pro pópulo et univérsa sancta civitáte Jerúsalem.

[Lectio2]
!1 Mac 2:7-10
7 Et dixit Mathathías: Væ mihi! ut quid natus sum vidére contritiónem pópuli mei et contritiónem civitátis sanctæ et sedere illic, cum datur in mánibus inimicórum?
8 Sancta in manu extraneórum facta sunt, templum ejus sicut homo ignobilis,
9 vasa glóriæ ejus captiva abducta sunt, trucidáti sunt senes ejus in platéis, et juvenes ejus cecidérunt in gládio inimicórum.
10 Quæ gens non hereditávit regnum ejus et non obtinuit spólia ejus?

[Responsory2]
R. Tu, Dómine universórum, qui nullam habes indigéntiam, voluísti templum tuum fíeri in nobis;
* Consérva domum istam immaculátam in ætérnum, Dómine.
V. Tu elegísti, Dómine, domum istam ad invocándum nomen tuum in ea, ut esset domus oratiónis et obsecratiónis pópulo tuo.
R. Consérva domum istam immaculátam in ætérnum, Dómine.

[Lectio3]
!1 Mac 2:14-16
14 Et scidit vestiménta sua Mathathías, et fílii ejus: et operuérunt se ciliciis, et planxérunt valde.
15 Et venérunt illuc qui missi erant a rege Antíocho, ut cógerent eos, qui confugerant in civitátem Modin, immolare, et accendere thura, et a lege Dei discedere, 
16 et multi de pópulo Israël consentiéntes accessérunt ad eos: sed Mathathías et fílii ejus constanter stetérunt.

[Responsory3]
R. Aperi óculos tuos, Dómine, et vide afflictiónem nostram: circumdedérunt nos Gentes ad puniéndum nos: 
* Sed tu, Dómine, exténde brácchium tuum, et líbera ánimas nostras.
V. Afflige oppriméntes nos et contuméliam faciéntes in supérbiam; et custódi partem tuam.
R. Sed tu, Dómine, exténde brácchium tuum, et líbera ánimas nostras.
&Gloria
R. Sed tu, Dómine, exténde brácchium tuum, et líbera ánimas nostras.
