[Lectio1]
De libro primo Machabæórum
!1 Mac 1:17-20
17 Et parátum est regnum in conspéctu Antíochi, et cœpit regnare in terra Ægypti, ut regnaret super duo regna, 
18 et intrávit in Ægyptum in multitúdine grávi, in cúrribus et elephántis et equítibus et copiosa navium multitúdine, 
19 et constituit bellum advérsus Ptolemæum regem Ægypti, et veritus est Ptolemæus a fácie ejus et fugit, et cecidérunt vulneráti multi,
20 et comprehéndit civitátes munítas in terra Ægypti et accépit spólia terræ Ægypti.

[Responsory1]
R. Dixit Judas Simoni fratri suo: Elige tibi viros et vade, líbera fratres tuos in Galilæam; ego autem et Jónathas frater tuus íbimus in Galaadítim: 
* Sicut fúerit volúntas in cælo, sic fiat.
V. Accingímini, fílii poténtes, et estote paráti: quóniam mélius est nobis, mori in bello, quam vidére mala gentis nostræ et sanctórum.
R. Sicut fúerit volúntas in cælo, sic fiat.

[Lectio2]
!1 Mac 1:21-23
21 Et convértit Antíochus, postquam percussit Ægyptum in centésimo et quadragésimo tértio anno, et ascéndit ad Israël.
22 Et ascéndit Jerosolymam in multitúdine gravi,
23 et intrávit in sanctificatiónem cum supérbia, et accépit altáre aureum, et candelabrum lúminis, et univérsa vasa ejus, et mensam propositiónis, et libatoria, et phíalas, et mortaríola aurea, et velum, et corónas, et ornaméntum aureum, quod in fácie templi erat: et comminuit ómnia.

[Responsory2]
R. Ornavérunt fáciem templi corónis áureis, et dedicavérunt altáre Dómino:
* Et facta est lætítia magna in pópulo.
V. In hymnis et confessiónibus benedicébant Dóminum.
R. Et facta est lætítia magna in pópulo.

[Lectio3]
!1 Mac 1:24-29
24 Et accépit argéntum, et aurum, et vasa concupiscibília: et accépit thesáuros occultos, quos invénit: et, sublátis ómnibus, ábiit in terram suam;
25 et fecit cædem hominum, et locútus est in supérbia magna,
26 et factus est planctus magnus in Israël, et in omni loco eórum:
27 et ingemuérunt príncipes et seniores, vírgines et juvenes infirmáti sunt, et speciositas mulíerum immutáta est.
28 Omnis marítus sumpsit laméntum, et quæ sedébant in thoro maritali, lugébant:
29 et commóta est terra super habitántes in ea, et univérsa domus Jacob induit confusiónem.

[Responsory3]
R. In hymnis et confessiónibus benedicébant Dóminum,
* Qui magna fecit in Israël, et victoriam dedit illis Dóminus omnípotens.
V. Ornavérunt fáciem templi corónis áureis, et dedicavérunt altáre Dómino.
R. Qui magna fecit in Israël, et victoriam dedit illis Dóminus omnípotens.
&Gloria
R. Qui magna fecit in Israël, et victoriam dedit illis Dóminus omnípotens.
