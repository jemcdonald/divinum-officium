[Ant 1]
Lugebat autem Judam * Israël planctu magno et dicebat: Quómodo cecidísti, potens in prælio, qui salvum faciébas pópulum Domini?

[Lectio1]
De libro primo Machabæórum
!1 Mac 9:1-6
1 Interea, ut audívit Demetrius quia cécidit Nicánor et exercitus ejus in prælio, appósuit Bácchidem et Alcimum rursum mittere in Judæam, et dextrum cornu cum illis.
2 Et abiérunt viam quæ ducit ad Gálgala et castra posuérunt in Másaloth, quæ est in Arbellis: et occupavérunt eam, et peremérunt ánimas hóminum multas. 
3 In mense primo anni centésimi et quinquagesimi secúndi applicuérunt exercitum ad Jerúsalem:
4 et surrexérunt et abiérunt in Béream viginti míllia virórum, et duo míllia équitum.
5 Et Judas posúerat castra in Láisa, et tria míllia viri elécti cum eo. 
6 Et vidérunt multitúdinem exercitus, quia multi sunt, et timuérunt valde, et multi subtraxérunt se de castris, et non remansérunt ex eis nisi octingénti viri.

[Responsory1]
@Tempora/101-0:Responsory1

[Lectio2]
!1 Mac 9:7-11
7 Et vidit Judas quod defluxit exercitus suus, et bellum perurgébat eum, et confractus est corde, quia non habebat tempus congregándi eos, et dissolutus est. 
8 Et dixit his qui residui erant: Surgámus et eámus ad adversarios nostros, si potérimus pugnare advérsus eos. 
9 Et avertébant eum, dicéntes: Non potérimus, sed liberémus ánimas nostras modo, et revertámur ad fratres nostros, et tunc pugnábimus advérsus eos; nos autem pauci sumus. 
10 Et ait Judas: Absit istam rem fácere, ut fugiámus ab eis: et, si appropiávit tempus nostrum, moriámur in virtúte propter fratres nostros, et non inferámus crimen glóriæ nostræ. 
11 Et movit exercitus de castris, et stetérunt illis obviam, et divísi sunt équites in duas partes, et fundibularii et sagitarii præibant exercitum, et primi certáminis omnes poténtes.

[Responsory2]
@Tempora/101-0:Responsory2

[Lectio3]
!1 Mac 9:12-20
12 Bácchides autem erat in dextro cornu, et proximávit legio ex duabus partibus, et clamábant tubis. 
13 Exclamavérunt autem et hi qui erant ex parte Judæ, etiam ipsi, et commóta est terra a voce exercituum: et commissum est prælium a mane usque ad vésperam. 
14 Et vidit Judas quod firmior est pars exercitus Bácchidis in dextris, et convenérunt cum ipso omnes constántes corde; 
15 et contrita est déxtera pars ab eis, et persecutus est eos usque ad montem Azoti; 
16 et qui in sinistro cornu erant, vidérunt quod contrítum est dextrum cornu, et secúti sunt post Judam, et eos, qui cum ipso erant, a tergo:
17 et ingravátum est prælium, et cecidérunt vulneráti multi ex his et ex illis,
18 et Judas cécidit, et ceteri fugérunt. 
19 Et Jónathas et Simon tulérunt Judam fratrem suum, et sepeliérunt eum in sepúlcro patrum suórum in civitáte Modin, 
20 et flevérunt eum omnis pópulus Israël planctu magno.

[Responsory3]
@Tempora/101-0:Responsory3

[Lectio4]
Ex libro Officiórum sancti Ambrósii Epíscopi
!Lib. 1. cap. 41
Quia fortitúdo non solum secúndis rebus, sed etiam adversis probátur, spectémus Judæ Machabæi éxitum. Is enim post victum Nicánorem, regis Demetrii ducem, securior advérsus viginti míllia exercitus regis, cum octingentis viris bellum adorsus, voléntibus his cédere, ne multitúdine opprimeréntur, gloriósam magis mortem quam turpem fugam suasit: Ne crimen, inquit, nostræ relinquámus glóriæ. Ita commisso prælio, cum a primo ortu diéi in vésperam dimicarétur, dextrum cornu, in quo validíssimam manum advértit hostium, aggréssus facile avértit. Sed dum fugiéntes sequitur, a tergo vulneri locum præbuit; itaque gloriosiórem triumphis mortem invénit.

[Responsory4]
@Tempora/101-0:Responsory4

[Lectio5]
Quid Jónatham fratrem ejus attexam, qui cum parva manu advérsus exercitus regios pugnans, desertus a suis et cum duobus tantum relíctus, reparávit bellum, avértit hostem, fugitántes suos ad societátem revocávit triumphi? Habes fortitúdinem bellicam, in qua non medíocris honésti ac decóri forma est, quod mortem servitúti præferat ac turpitudini. Quid autem de Mártyrum dicam passiónibus? Et ne longius evagemur, non minórem de supérbo rege Antíocho Machabæi púeri revexérunt triumphum, quam paréntes proprii; síquidem illi armati, isti sine armis vicérunt.

[Responsory5]
@Tempora/101-0:Responsory5

[Lectio6]
Stetit invicta septem puerórum cohors, regiis cincta legiónibus: defecérunt supplicia, cessérunt tortores, non defecérunt Mártyres. Alius córium cápitis exutus, spéciem mutáverat, virtútem áuxerat. Alius linguam jussus amputandam prómere, respóndit: Non solos Dóminus audit loquéntes, qui audiebat Móysen tacéntem; plus audit tácitas cogitatiónes suórum, quam voces ómnium. Linguæ flagéllum times, flagéllum sánguinis non times? Habet et sanguis vocem suam, qua clamat ad Deum, sicut clamávit in Abel.

[Responsory6]
@Tempora/101-0:Responsory6

[Responsory7]
@Tempora/101-0:Responsory7

[Responsory8]
@Tempora/Pent01-0:Responsory8
