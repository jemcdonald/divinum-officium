[Rank]
S. Mariæ Magdalenæ Pœnitentis;;Duplex;;3;;vide C7a

[Rule]
vide C7a;
9 lectiones;
scriptura1960

[Hymnus Vespera]
v. Pater supérni lúminis,
Cum Magdalénam réspicis, 
Flammas amóris éxcitas, 
Gelúque solvis péctoris.
_
Amóre currit sáucia
Pedes beátos úngere,
Laváre fletu, térgere
Comis, et ore lámbere.
_
Astáre non timet cruci,
Sepúlcro inhǽret ánxia,
Truces nec horret mílites:
Pellit timórem cáritas.
_
O vera, Christe, cáritas,
Tu nostra purga crímina,
Tu corda reple grátia,
Tu redde cæli prǽmia.
_
* Patri simúlque Fílio,
Tibíque, Sancte Spíritus,
Sicut fuit, sit júgiter
Sǽclum per omne gloria.
Amen.

[Versum 1]
@Commune/C6:Versum 2

[Ant 1]
Mulier * quæ erat in civitáte peccatrix, ut cognóvit quod Jesus accubuit in domo Simónis leprosi, áttulit alabastrum unguenti, et stans retro secus pedes Jesu, lácrimis cœpit rigare pedes ejus, et capíllis cápitis sui tergebat, et osculabátur pedes ejus, et unguento ungebat.

[Oratio]
Beátæ Maríæ Magdalénæ, quǽsumus, Dómine, suffrágiis adjuvémur: cuius précibus exorátus, quatriduánum fratrem Lázarum vivum ab ínferis resuscitásti:
$Qui vivis

[Invit]
Laudémus Deum nostrum * In conversióne Maríæ Magdalenæ.

[Hymnus Matutinum]
v. María castis ósculis
Lambit Dei vestígia,
Fletu rigat, tergit comis,
Detérsa nardo pérlinit.
_
* Deo Patri sit glória,
Ejúsque soli Fílio,
Cum Spíritu Paráclito,
Nunc, et per omne sǽculum.
Amen.

[Lectio1]
De Canticis cánticorum
!Cant 3:1-4
1 In lectulo meo, per noctes, quæsívi quem díligit ánima mea; quæsívi illum, et non invéni. 
2 Surgam, et circuíbo civitátem: per vicos et platéas, quæram quem díligit ánima mea: quæsívi illum, et non invéni. 
3 Invenérunt me vigiles qui custódiunt civitátem. Num quem díligit ánima mea vidístis? 
4 Paulúlum cum pertransíssem eos, invéni quem díligit ánima mea: ténui eum, nec dimíttam, donec introducam illum in domum matris meæ, et in cubiculum genetrícis meæ.

[Responsory1]
@Tempora/Pasc0-1::s/[Aa]ll.*//g

[Lectio2]
!Cant 8:1-4
1 Quis mihi det te fratrem meum, sugentem úbera matris meæ, ut invéniam te foris, et deósculer te, et jam me nemo despíciat? 
2 Apprehéndam te, et ducam in domum matris meæ; ibi me docebis, et dabo tibi póculum ex vino condíto, et mustum malórum granatórum meórum. 
3 Læva ejus sub cápite meo, et déxtera illíus amplexábitur me. 
4 Adjúro vos, fíliæ Jerúsalem, ne suscitétis, neque evigiláre faciátis diléctam, donec ipsa velit.

[Responsory2]
R. Congratulámini mihi, omnes qui dilígitis Dóminum, quia quem quærébam, appáruit mihi: 
* Et dum flérem ad monuméntum, vidi Dóminum meum, allelúja.
V. Recedéntibus discípulis, non recedébam, et amóris ejus igne succénsa, ardébam desidério.
R. Et dum flérem ad monuméntum, vidi Dóminum meum, allelúja.

[Responsory2](rubrica 1960)
@:Responsory3

[Lectio3]
!Cant 8:5-7
5 Quæ est ista, quæ ascéndit de desérto, deliciis affluens, innixa super diléctum suum? Sub arbore malo suscitávi te, ibi corrupta est mater tua, ibi violáta est genitrix tua. 
6 Pone me ut signaculum super cor tuum, ut signaculum super brácchium tuum, quia fortis est ut mors diléctio, dura sicut infernus æmulátio; lámpades ejus lámpades ignis atque flammárum. 
7 Aquæ multæ non potuérunt exstinguere caritátem, nec flúmina óbruent illam.

[Responsory3]
R. Tulérunt Dóminum meum, et néscio, ubi posuérunt eum. Dicunt ei Angeli: Múlier, quid ploras? surréxit sicut dixit: 
* Præcédet vos in Galilǽam: ibi eum vidébitis.
V. Cum ergo fleret, inclinávit se, et prospéxit in monuméntum: et vidit duos Angelos in albis, sedéntes, qui dicunt ei.
R. Præcédet vos in Galilǽam: ibi eum vidébitis.
&Gloria
R. Præcédet vos in Galilǽam: ibi eum vidébitis.

[Lectio4]
Sermo sancti Gregórii Papæ
!Homilía 25. in Evangelia
Maria Magdalene, quæ fúerat in civitáte peccatrix, amando veritátem, lavit lácrimis maculas críminis: et vox Veritátis implétur, qua dícitur: Dimissa sunt ei peccáta multa, quia diléxit multum. Quæ enim prius frígida peccando remanserat, postmodum amando fortiter ardebat. Quæ a monumento Dómini, etiam discípulis recedéntibus, non recedébat. Exquirebat quem non invenerat; flebat inquiréndo, et amoris sui igne succensa, ejus, quem ablátum credidit, ardebat desidério. Unde cóntigit, ut eum sola tunc vidéret, quæ remánserat ut quæreret: quia nimirum virtus boni operis perseverántia est.

[Lectio5]
Quæsívit ergo prius, et minime invénit: perseverávit ut quæreret, unde et cóntigit ut inveníret: actumque est, ut desidéria diláta créscerent, et crescéntia cáperent quod inveníssent. Hinc est enim quod de eódem sponsa Ecclésia in Canticis canticórum dicit: In léctulo meo per noctes quæsívi quem díligit ánima mea. Dilectum namque in léctulo quærimus, quando, in præsentis vitæ aliquántula requie. Redemptoris nostri desidério suspiramus. Per noctem quærimus: quia, etsi jam in illo mens vigilat, tamen adhuc óculus calígat.

[Lectio6]
Sed, qui diléctum suum non invénit, restat ut surgat, civitátem circúmeat, id est, sanctam electórum Ecclésiam mente et inquisitióne percurrat; per vicos eum et platéas quærat, id est, per angusta et lata gradiéntes aspiciat, ut, si qua inveníre in eis valeat, ejus vestígia exquirat: quia sunt nonnulli etiam vitæ sæcularis, qui imitándum aliquid habeant de actióne virtútis. Quæréntes autem nos vigiles invéniunt, qui custódiunt civitátem: quia sancti Patres, qui Ecclésiæ statum custódiunt, bonis nostris stúdiis occurrunt, ut suo vel verbo vel scripto nos doceant. Quos cum paululum pertransímus, invenímus quem dilígimus: quia Redémptor noster, etsi humilitate homo inter hómines, divinitate tamen super hómines fuit.

[Lectio7]
Léctio sancti Evangélii secúndum Lucam
!Luc 7:36-50
In illo témpore: Rogábat Jesum quidam de pharisǽis, ut manducáret cum illo. Et ingréssus domum pharisǽi discubuit. Et réliqua.
_
Homilía sancti Augustíni Epíscopi
!Liber 50 Homilía 23, tom. 10
Evangélium cum legerétur, attentíssime audístis; et res gesta narráta atque versáta est ante óculos cordis vestri. Vidístis enim, non carne, sed mente, Dóminum Jesum Christum in domo pharisǽi recumbéntem, et ab illo invitátum non fastidientem. Vidístis etiam in civitáte muliérem famósam, mala útique fama, quæ erat peccatrix, non invitatam irruisse convívio ubi suus medicus recumbébat, et quæsísse pia impudéntia sanitátem; irruens, quasi importúna convívio, opportúna benefício. Nóverat enim quanto morbo laboráret; et illum ad sanándum esse idóneum, ad quem vénerat, sciébat.

[Lectio8]
Accessit ergo non ad caput Dómini, sed ad pedes. Et quæ diu male ambuláverat, vestígia recta quærebat. Prius fudit lácrimas cordis, et lavit Dómini pedes obsequio confessiónis, capíllis suis tersit, osculáta est, unxit; tácita loquebátur, non sermónem promebat, sed devotiónem ostendébat. Quia ergo tétigit Dóminum rigando, osculando, tergendo, unguéndo pedes ejus; pharisæus, qui invitaverat Dóminum Jesum Christum, quia ex illo génere erat hóminum superbórum, de quibus Isaías prophéta dicit: Qui dicunt, Recede longe a me, noli me tángere, quóniam mundus sum; putávit Dóminum nescisse mulierem.

[Lectio9]
O pharisǽe invitátor et irrísor Dómini, Dóminum pascis, et a quo pascendus sis, non intelligis? Unde scis Dóminum nescisse, quæ fúerit illa mulier, nisi quia permissa est accédere, nisi quia, illo patiente, osculáta est pedes ejus, nisi quia tersit, nisi quia unxit? Hæc enim non debuit permitti fácere in pédibus mundis mulier immunda? Ad illíus ergo pharisæi pedes si talis mulier accessísset, dicturus erat, quod Isaías de tálibus dicit: Recede a me, noli me tángere, quóniam mundus sum. Accessit autem ad Dóminum immunda, ut rediret munda; accessit ægra, ut rediret sana; accessit confessa, ut rediret professa.
&teDeum

[Hymnus Laudes]
v. Summi Paréntis Unice,
Vultu pio nos réspice,
Vocans ad arcem glóriæ
Cor Magdalénæ pœnitens.
_
Amíssa drachma régio
Recóndita est ærário,
Et gemma, detérso luto,
Nitóre vincit sídera.
_
Jesu, medéla vúlnerum,
Spes una pœniténtium,
Per Magdalénæ lácrimas
Peccáta nostra díluas.
_
Dei Parens piíssima,
Hevæ nepótes flébiles
De mille vitæ flúctibus
Salútis in portum vehas.
_
Uni Deo sit glória,
Pro multifórmi grátia,
Peccántium qui crímina
Remíttit, et dat prǽmia.
Amen.

[Versum 2]
V. Elégit eam Deus, et præelégit eam.
R. In tabernáculo suo habitáre facit eam.

[Ant 2]
Maria * unxit pedes Jesu, et extersit capíllis suis, et domus impléta est ex odore unguenti.

[Versum 3](rubrica 1960)
@Sancti/07-22:Versum 2

[Ant 3](rubrica 1960)
Mulier * quæ erat in civitáte peccatrix, áttulit alabastrum unguenti, et stans retro secus pedes Dómini, lácrimis cœpit rigare pedes ejus, et capíllis cápitis sui tergebat.

[Lectio94]
@:Lectio4
&teDeum
