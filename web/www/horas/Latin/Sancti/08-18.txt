[Rank]
Quarta die infra Octavam S. Assumptionis;;Semiduplex;;2;;vide Sancti/08-15r

[Rule]
vide Sancti/08-15r;
9 lectiones

[Commemoratio]
!Commemoratio S. Agapiti Martyris
@Commune/C2:oratio proper
$Oremus
Lætétur Ecclésia tua, Deus, beáti Agápiti Mártyris tui confísa suffrágiis: atque,~
ejus précibus gloriósis, et devóta permáneat et secúra consístat.
$Per Dominum

[Oratio]
Omnípotens sempiterne Deus, qui Immaculátam Vírginem Maríam, Fílii tui Genitrícem, córpore et ánima ad cæléstem glóriam assumpsísti: concéde, quǽsumus; ut ad supérna semper inténti, ipsíus glóriæ mereámur esse consórtes.
$Per eumdem

[Lectio1]
De Canticis Canticorum
!Cant 4:7-12
7 Tota pulchra es, amíca mea, et mácula non est in te.
8 Veni de Líbano, sponsa mea: veni de Líbano, veni, coronáberis: de cápite Amana, de vértice Sanir et Hermon, de cubílibus leónum, de móntibus pardórum.
9 Vulnerásti cor meum, soror mea, sponsa; vulnerásti cor meum in uno oculórum tuórum, et in uno crine colli tui.
10 Quam pulchræ sunt mammæ tuæ, soror mea sponsa! pulchrióra sunt úbera tua vino, et odor unguentórum tuórum super ómnia arómata.
11 Favus distíllans lábia tua, sponsa; mel et lac sub lingua tua: et odor vestimentórum tuórum sicut odor thuris.
12 Hortus conclúsus soror mea, sponsa, hortus conclúsus, fons signátus.

[Lectio2]
!Cant 6:3-9; 8:5
3 Pulchra es, amíca mea; suávis, et decóra sicut Jerúsalem; terríbilis ut castrórum ácies ordináta.
4 Avérte óculos tuos a me, quia ipsi me avoláre fecérunt. Capílli tui sicut grex caprárum quæ apparuérunt de Gálaad.
5 Dentes tui sicut grex óvium quæ ascendérunt de lavácro: omnes geméllis fœ́tibus, et stérilis non est in eis.
6 Sicut cortex mali púnici, sic genæ tuæ, absque occúltis tuis.
7 Sexagínta sunt regínæ, et octogínta concubínæ, et adolescentulárum non est númerus.
8 Una est colúmba mea, perfécta mea, una est matris suæ, elécta genetríci suæ. Vidérunt eam fíliæ, et beatíssimam prædicavérunt; regínæ et concubínæ, et laudavérunt eam.
9 Quæ est ista quæ progréditur quasi auróra consúrgens, pulchra ut luna, elécta ut sol, terríbilis ut castrórum ácies ordináta?
5 Quæ est ista quæ ascéndit de desérto, delíciis áffluens, inníxa super diléctum suum? Sub árbore malo suscitávi te; ibi corrúpta est mater tua, ibi violáta est génitrix tua.

[Lectio3]
!Cant 8:6-7
6 Pone me ut signáculum super cor tuum, ut signáculum super bráchium tuum, quia fortis est ut mors diléctio, dura sicut inférnus æmulátio: lámpades eius lámpades ignis atque flammárum.
7 Aquæ multæ non potuérunt extínguere caritátem, nec flúmina óbruent illam. Si déderit homo omnem substántiam domus suæ pro dilectióne, quasi nihil despíciet eam.

[Lectio4]
Ex Constitutióne Apostólica Pii Papæ duodécimi 
_
Sanctórum Patrum ac theologórum arguménta considerationésque Sacris Lítteris, tamquam último fundaménto, nitúntur; quæ quidem almam Dei Matrem nobis véluti ante óculos propónunt divíno Fílio suo conjunctíssimam, ejúsque semper participántem sortem. Quamóbrem quasi impossíbile vidétur eam cérnere, quæ Christum concépit, péperit, suo lacte áluit, eúmque inter ulnas hábuit pectoríque obstrínxit suo, ab eódem post terréstrem hanc vitam, etsi non ánima, córpore tamen separátam. Cum Redémptor noster Maríæ Fílius sit, haud póterat profécto, útpote divínæ legis observátor perfectíssimus, præter Ætérnum Patrem, Matrem quoque suam dilectíssimam non honoráre. Atqui, cum eam posset tam magno honóre exornáre, ut eam a sepúlcri corruptióne serváret incólumem, id reápse fecísse credéndum est.

[Lectio5]
Máxime autem illud memorándum est, inde a sæculo secúndo, Maríam Vírginem a sanctis Pátribus véluti novam Hevam propóni novo Adæ, etsi subjéctam, arctíssime conjúnctam in certámine illo advérsus inferórum hostem, quod quemádmodum in protœvangélio præsignificátur, ad pleníssimam deventúrum erat victóriam de peccáto ac de morte, quæ semper in géntium Apóstoli scriptis inter se copulántur. Quamóbrem, sicut gloriósa Christi anástasis essentiális pars fuit ac postrémum hujus victóriæ tropæum, ita Beátæ Vírginis commúne cum Fílio suo certámen virgínei córporis « glorificatióne » concludéndum erat; ut enim idem Apóstolus ait, « cum mortále hoc indúerit immortalitátem, tunc fiet sermo, qui scriptus est: absórpta est mors in victória. »

[Lectio6]
Idcírco augústa Dei Mater, Jesu Christo, inde ab omni æternitáte, « uno eodémque decréto » prædestinatiónis, arcáno modo conjúncta, immaculáta in suo concéptu, in divína maternitáte sua integérrima virgo, generósa Divíni Redemptóris sócia, qui plenum de peccáto ejúsque consectáriis deportávit triúmphum, id tandem assecúta est, quasi suprémam suórum privilegiórum corónam, ut a sepúlcri corruptióne servarétur immúnis, utque, quemádmodum jam Fílius suus, devícta morte, córpore et ánima ad supérnam cæli glóriam eveherétur, ubi Regína refulgéret ad ejúsdem sui Fílii déxteram, immortális sæculórum Regis.

[Lectio7]
Léctio sancti Evangélii secúndum Lucam
!Luc 1:41-50
In illo témpore: Repléta est Spíritu Sancto Elísabeth et exclamávit voce magna, et dixit: Benedícta tu inter mulíeres. Et réliqua.
_
Homilía sancti Petri Damiáni Epíscopi
!In Nativitate B. Mariæ V.
Virgo Dei Génetrix, cujus pulchritúdinem sol et luna mirántur, súbveni, dómina, clamántibus ad te júgiter: Revértere, revértere Sunamítis, revértere, revértere, ut intueámur te. Tu benedícta, et super benedícta, revértere per poténtiam. Fecit in te magna qui potens est, et data est tibi omnis potéstas in cælo et in terra. Nihil tibi impossíbile, cui possíbile est desperátos in spem beatitúdinis releváre. Quómodo enim illa potéstas tuæ poténtiæ póterit obviáre, quæ de carne tua carnis suscépit oríginem? Accédis enim ante illud áureum humánæ, reconciliatiónis altáre, non solum rogans, sed ímperans, dómina, non ancílla. Móveat te natúra, poténtia móveat, quia quanto poténtior, tanto misericórdior esse debébis. Potestáti enim cedit ad glóriam, injúrias ulcísci nolle cum possit. Revértere per amórem. Scio, dómina, quia benigníssima es, et amas nos amóre invincíbili, quos in te et per te Fílius tuus et Deus tuus summa dilectióne diléxit. Quis scit quóties refrígeras iram Júdicis, cum justítiæ virtus a præséntia deitátis egréditur?

[Lectio8]
Revértere per singularitátem. In mánibus tuis sunt thesáuri miseratiónum Dómini, et sola elécta es, cui grátia tanta concéditur. Absit ut cesset manus tua, cum occasiónem quæras salvándi míseros et misericórdiam effundéndi! neque enim tua glória minúitur, sed augétur, cum pœniténtes ad véniam, justificáti ad glóriam assumúntur. Revértere ergo, Sunamítis, id est despécta, cujus ánimam pertransívit gládius quæ fabri uxor appelláta fuísti. Ad quid? Ut intueámur te. Summa glória est post Deum te vidére, adhærére tibi, et in tuæ protectiónis munímine demorári. Audi nos. Nam et Fílius nihil negans honórat te, qui est Deus benedíctus in sæcula sæculórum. Amen.
	
[Lectio93]
!Commemoratio S. Agapito Mart.
Agapitus Prænestinus, quindecim annos natus, Aureliáno imperatóre, martyrii cupidíssimus, cum propter constántiam religiónis, imperatóris jussu, primum nervis diutíssime cæsus, deinde in tetrum carcerem conjéctus esset, ut nihil omnino per quatuor dies gustaret, e custódia est edúctus. Et, ardéntibus carbónibus capiti ejus impositis, Deo agens grátias, íterum afféctus verbéribus, nudus ita pédibus suspénsus est, ut ingens fumus e subjecto igne os ejus obrúeret. Tum fervens aqua in ejus ventrem effusa est, maxillǽque confractæ. Quo témpore judex, e tribunali lapsus, paulo post mórtuus est. Ea re incénso imperatóre, sanctum juvenem jubénte feris óbjici, cum illæ non audérent attingere, Præneste gládio percússus est.
&teDeum
