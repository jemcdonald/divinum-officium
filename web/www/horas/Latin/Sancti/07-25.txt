[Rank]
S. Jacobi Apostoli;;Duplex II classis;;5.2;;ex C1

[Rank1960]
S. Jacobi Apostoli;;Duplex II classis;;5;;ex C1

[Rule]
ex C1;
9 lectiones;
Psalmi Dominica
Antiphonas horas

[Oratio]
Esto, Dómine, plebi tuæ sanctificátor et custos: ut, Apóstoli tui Jacóbi muníta præsídiis, et conversatióne tibi pláceat, et secúra mente desérviat.
$Per Dominum

[Lectio4]
Jacobus, Zebedæi fílius, Joánnis Apóstoli germanus frater, Galilæus, inter primos Apóstolos vocátus cum fratre, relictis patre ac rétibus, secutus est Dóminum, et ambo ab ipso Jesu Boanerges, id est, tonítrui fílii sunt appellati. Is unus fuit ex tribus Apóstolis, quos Salvátor maxime diléxit, et testes esse vóluit suæ transfiguratiónis, et interesse miraculo cum archisynagógi filiam a mórtuis excitávit, et adesse cum secessit in montem Oliveti, Patrem oratúrus, antequam a Judæis comprehenderétur.

[Lectio5]
Post Jesu Christi ascénsum in cælum, in Judǽa et Samaría ejus divinitátem prædicans, plurimos ad christianam fidem perdúxit. Mox in Hispániam profectus, ibi aliquos ad Christum convértit; ex quorum número septem póstea epíscopi a beato Petro ordináti in Hispániam primi directi sunt. Deinde Jerosolymam reversus, cum inter alios Hermógenem magum fidei veritáte imbuísset, Herodes Agrippa Cláudio imperatóre ad regnum elátus ut a Judæis grátiam iniret, Jacobum líbere Jesum Christum Deum confitentem cápitis condemnávit. Quem cum is, qui eum dúxerat ad tribunal, fortiter martyrium subeuntem vidísset, statim se et ipse Christianum esse proféssus est.

[Lectio6]
Ad supplícium cum raperéntur, pétiit ille a Jacobo véniam; quem Jacobus osculátus, Pax, inquit, tibi sit. Itaque uterque est secúri percússus, cum paulo ante Jacobus paralyticum sanasset. Corpus ejus póstea Compostellam translátum est, ubi summa celebritate cólitur, conveniéntibus eo religiónis et voti causa ex toto terrárum orbe peregrinis. Memória ipsíus natális hódierno die, qui translatiónis dies est, ab Ecclésia celebrátur, cum ipse circa festum Paschæ, primus Apostolórum Jerosolymis profuso sánguine testimónium Jesu Christo dederit.

[Lectio7]
Léctio sancti Evangélii secúndum Matthǽum.
!Matt 20:20-23
In illo témpore: Accessit ad Jesum mater filiórum Zebedæi cum fíliis suis, adorans et petens aliquid ab eo. Et réliqua.
_
Homilía sancti Joánnis Chrysostomi.
!Homilía 66 in Matthæum.
Non turbétur quisquam, si adeo imperfectos dicimus Apóstolos fuisse; nondum enim mystérium crucis erat consummátum, nondum grátia Spíritus in corda ipsórum infusa. Quod si virtútem ipsórum díscere cupis, quales post datam grátiam Spíritus fúerint, consídera, et vidébis omnem ab illis perversam affectiónem fuisse superatam. Hac enim de causa eórum modo imperféctio revelátur, ut aperte percípere possis quales súbito per grátiam effecti fuérunt. Quod ígitur nihil spiritale petébant nec de cælésti regno quidquam cogitábant, perspicuum est. Sed tamen etiam quómodo accedant et quid dicant. Vólumus, inquiunt, ut, quodcúmque petiérimus, fácias nobis. Ad quod Christus, Quid vultis? respóndit: non ignorans certe, sed ut eos respondére cogat et ulcus détegat, et ita medicaméntum appónat.

[Lectio8]
Illi vero, cum erubéscerent et verecúndia prohiberéntur, quóniam humano afféctu eo devenerant, seorsum ab aliis discípulis Christum accipiéntes, interrogavérunt. Progressi sunt enim, inquit, ne illis manifesti fíerent; et ita demum ea quæ volébant, dixérunt. Volébant autem, ut ego conjicio, quóniam super duodecim sedes sessuros discipulos audiérunt, primátum hujus conséssus impetrare: et præponi quidem se ceteris sciébant; Petrum vero sibi præferri formidántes, dicere ausi sunt: Dic ut unus a dextris, alter a sinistris sedeat. Et urgent dicéntes: Dic. Quid ígitur ipse? Ut significaret eos nihil pétere spiritale, sed nec scire quidem quid póstulent, non enim pétere auderent, si scirent. Nescítis, ait, quid petátis: nescitis quam magnum hoc sit, quam mirábile ac ipsas superiores excédens virtútes.

[Lectio9]
Et adjecit: Potestis bibere calicem, quem ego bibiturus sum; et baptismo, quo ego baptizor, baptizari? Perpéndis quómodo statim ab hac opinióne ipsos removit, contraria eis disserens. Nam vos, inquit, de honóribus et de corónis mecum agitis; ego vero de luctamine atque sudore díssero. Non præmiórum hoc tempus est, nec illa glória mea modo apparébit; sed cædis ac periculórum tempus præsens est. Pérspice autem quáliter ipso interrogatiónis modo et hortátur et állicit. Non enim dixit: Potestísne cædem subire, potestísne vestrum effúndere sánguinem? Sed, Quonam pacto potestis bibere calicem? Deinde alliciens, inquit, Quem ego bibiturus sum; ut ipsa cum eo communicatióne labórum promptiores redderentur.
&teDeum

[Commemoratio 2]
!Commemoratio S. Christophori Martyris
@Commune/C2:Oratio proper
$Oremus
Præsta, quǽsumus, omnípotens Deus: ut, qui beáti Christóphori Mártyris tui natalícia cólimus, intercessióne eius in tui nóminis amóre roborémur.
$Per Dominum
